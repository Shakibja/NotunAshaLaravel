<p>বাংলাদেশে রাউটার উৎপাদন কারখানার জন্য ১০০ কোটি টাকা বিনিয়োগের আগ্রহ প্রকাশ করেছে চীনের ডিজিটাল প্রযুক্তি প্রতিষ্ঠান কেএফএল গ্রুপ অব চায়না। রবিবার (৬ আগস্ট) ঢাকায় বাংলাদেশ সচিবালয়ে ডাক ও টেলিযোগাযোগ মন্ত্রী মোস্তাফা জব্বার-এর সাথে তার দপ্তরে সাক্ষাৎ করে এই আগ্রহের কথা প্রকাশ করেছেন কোম্পানিটির প্রেসিডেন্ট ঝা হেলিন।</p><p>এসময় হংকং কেএফএল-এর জেনারেল ম্যানেজার লি হুই, স্থানীয় অংশীদার প্রতিনিধি, নেক্সট জে লিমিটেড বাংলাদেশের এমডি মো. নাজমুল আলম উপস্থিত ছিলেন। সাক্ষাৎকালে ডাক ও টেলিযোগাযোগমন্ত্রী প্রতিনিধি দলকে এক্ষেত্রে প্রয়োজনীয় সহযোগিতা প্রদানের আশ্বাস দিয়েছেন।</p><p>প্রধানমন্ত্রী শেখ হাসিনার প্রযুক্তিবান্ধব নীতির ফলে বাংলাদেশ বিনিয়োগের জন্য অত্যন্ত লাভজনক একটি দেশ উল্লেখ করে মন্ত্রী বলেন, ডিজিটাল নিরাপত্তার জন্য ইন্টারনেট প্রটোকল ভার্সন (আইপিভি)-৪ এর পরিবর্তে আইপিভি-৬ প্রচলন করা অপরিহার্য। এ ব্যাপারে যথাযথ ব্যবস্থা গ্রহণে সরকার বদ্ধপরিকর। বিটিআরসিসহ সংশ্লিষ্টরা এ ব্যাপারে কাজ করছে।</p><p>মোস্তাফা জব্বার বলেন,&nbsp;</p>
<blockquote><p>‘আইপিভি-৬ রাউটার ডিপ্লয়মেন্ট’ ডিজিটাল নিরাপত্তার প্রয়োজনে খুবই কার্যকর একটি প্রযুক্তি ।</p></blockquote>
<p>উচ্চগতির ব্রডব্যান্ড ইন্টারনেটকে ডিজিটাল বাংলাদেশ ও স্মার্ট বাংলাদেশ প্রতিষ্ঠার মহাসড়ক উল্লেখ করে তিনি আরও বলেন, ডিজিটাল বাংলাদেশ কর্মসূচি বাস্তবায়নের ফলে দেশে ইন্টারনেট ব্যবহারের ক্ষেত্রে বৈপ্লবিক পরিবর্তনের সূচনা হয়েছে। দেশে বর্তমানে ৫০০০ জিবিপিএস ইন্টারনেট ব্যবহৃত হচ্ছে এবং ১৩ কোটি মানুষ ইন্টারনেট ব্যবহার করছে। ২০০৮ সালে মাত্র সাড়ে সাত জিবিপিএস ইন্টারনেট ব্যবহৃত হতো এবং ব্যবহারকারীর সংখ্যা ছিল মাত্র ৮ লাখ।</p><p>মন্ত্রী ডিজিটাল নিরাপত্তার প্রয়োজনে আইপিভি-৬ আপডেট করার জন্য দক্ষ মানবসম্পদ গড়ে তোলার প্রয়োজনীয়তার ওপর গুরুত্বারোপ করেন। বাংলাদেশ সর্বাধুনিক সংস্করণের তথ্যপ্রযুক্তি গ্রহণে পিছিয়ে থাকবে না। বিশ্বের সঙ্গে সমানতালে এগিয়ে যেতে প্রয়োজনীয় সবকিছুই করবে সরকার। নতুন আইপিভি অ্যাড্রেসিং পদ্ধতিতে যেতে ইতিমধ্যে বাংলাদেশ টেলিযোগাযোগ নিয়ন্ত্রণ কমিশন (বিটিআরসি) একটি স্ট্যাডি গ্রুপ গঠন করেছে। মন্ত্রী গুণগত মান এবং ব্যয় সাশ্রয়ী রাউটার তৈরির প্রয়োজনীয়তার ওপর গুরুত্বারোপ করেন।</p><p>প্রতিনিধিদল ডিজিটাল প্রযুক্তির বিকাশে বাংলাদেশের অগগতির প্রশংসা করেন।a</p>